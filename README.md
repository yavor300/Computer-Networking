# Computer Networking October 2021
Computer Networking е изграден от два курса.

Първият от тях е Computer Networking Fundamentals, който ще ви въведе в компютърните мрежи, ще ви запознае с техни фундаментални принципи и ще ви разкрие детайли за функционирането им. Ще започне с основни понятия и концепции и постепенно ще задълбочи в различни видове протоколи - ще разберете защо те са нужни и как работят. Едно от големите предимства на това обучение е, че то не се концентрира върху един производител (например само Cisco), а вместо това се фокусира върху индустриални стандарти и отворени протоколи. Друго огромен плюс е, че тук ще видите и живи демонстрации с “кримпване” на кабели, “сплайсване” на оптика и ще може да се докоснете до физически устройства и тяхната конфигурация. Всичко това, заедно с практическата насоченост на курса и упражненията, ще ви дадат една много по-голяма увереност и стабилна база в света на компютърните мрежи.

От своя страна вторият курс - Computer Networking Advanced има за цел не само да затвърди и надгради познанията ви по компютърни мрежи с много по-задълбочен поглед върху протоколите и технологиите, но и да ви въведе в съвременните концепции за мрежова виртуализация и софтуерно дефинирани мрежи (SDN). С първите няколко теми ще задълбочим и разширим познанията си по switching, routing, резервираност на мрежовите услуги, автентикация и много други, а после постепенно ще преминем към най-новите и горещи теми за виртуализация – както на мрежови устройства, така и на мрежови услуги. Всичко това ще бъде подкрепено и с много примери и практически упражнения, благодарение на които ще направите реалната съпоставка между традиционния и съвременния подход при изграждането и управлението на компютърни мрежи.
